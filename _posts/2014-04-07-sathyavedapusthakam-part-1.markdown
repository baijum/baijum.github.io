---
layout: post
title: ഡിജിറ്റൽ സത്യവേദപുസ്തകം - ഭാഗം ൧
date: 2014-04-07
categories: bible
---

ഏതാനും ചില ആഴ്ചകൾക്ക് മുമ്പ് വിക്കിഗ്രന്ഥശാലയിലുള്ള [സത്യവേദപുസ്തകത്തിന്റെ] അച്ചടിപ്പിഴവുകൾ തിരുത്തുന്ന
പ്രവൎത്തനത്തിൽ ഞാൻ ചേൎന്നു. അതിനെക്കുറിച്ച് ഇവിടെ എഴുതി തുടങ്ങുവാൻ ആഗ്രഹിക്കുന്നു. ഈ പ്രവൎത്തനം
കുറച്ചുകൂടി വിപുലമാക്കുന്നതിന്റെ ഭാഗമായി "[ഡിജിറ്റൽ സത്യവേദപുസ്തകം]" എന്ന ഒരു വെബ്‌സൈറ്റും
അതിനോടനുബന്ധിച്ച് ഒരു [ഗൂഗിൾ ഗ്രൂപ്പും] തുടങ്ങിവെച്ചു.

[സത്യവേദപുസ്തകത്തിന്റെ]: https://ml.wikisource.org/wiki/ഉപയോക്താവ്:BaijuMuthukadan/പ്രവർത്തനങ്ങൾ
[ഡിജിറ്റൽ സത്യവേദപുസ്തകം]: http://sathyavedapusthakam.in/
[ഗൂഗിൾ ഗ്രൂപ്പും]: https://groups.google.com/d/forum/sathyavedapusthakam

### സത്യവേദപുസ്തകത്തിന്റെ 1923 -നു മുമ്പ് അച്ചടിച്ച പതിപ്പ്

വിക്കിഗ്രന്ഥശാലയിലുള്ള സത്യവേദപുസ്തകത്തിന്റെ ആദ്യ പതിപ്പ് 1910 -ലാണ് അച്ചടിച്ചതെന്ന് കരുതുന്നു.
ആയതിനാൽ ഇതിന്റെ പകൎപ്പവകാശം തീൎന്നിട്ടുണ്ടാകും എന്ന് അനുമാനിക്കുന്നു. എന്നാൽ ഇത് സ്ഥിരീകരിക്കുന്നതിനായി
1923 -നു മുമ്പ് അച്ചടിച്ച പതിപ്പ് ലഭ്യമാവേണ്ടതുണ്ട്. അത് കണ്ടെത്തി സ്കാൻ ചെയ്ത് ഡിജിറ്റൽ രൂപത്തിലേക്ക് മാറ്റേണ്ടത്
അത്യന്താപേക്ഷിതമാണ്. പഴയ വീടുകളിലോ, ലൈബ്രറികളിലോ ഇത് ഉണ്ടാകാനുള്ള സാധ്യതയുണ്ട്. ഇത് കണ്ടെത്തുവാൻ
നിങ്ങളുടെ സഹായം ഈ അവസരത്തിൽ ഞാൻ അഭ്യൎത്ഥിക്കുന്നു.

സത്യവേദപുസ്തകത്തിന്റെ 1923 -നു മുമ്പ് അച്ചടിച്ച പതിപ്പ് കണ്ടെത്തുന്നതിന്റ ഭാഗമായി ഞാൻ "ദി ബൈബിൾ സൊസൈറ്റി
ഓഫ് ഇന്ത്യ" -യുടെ ബാംഗ്ലൂരുള്ള "[ദി ബൈബിൾ വേൾഡ്]" എന്ന സ്ഥിരം പ്രദൎശനം കാണാൻ പോയിരുന്നു. എന്നാൽ അതവിടെ
കണ്ടെത്തുവാൻ സാധിച്ചില്ല. അവിടെയുള്ള ആൎക്കൈവ്സ് ശേഖരിക്കുന്ന ഒരു മലയാളിയുമായി കുറെനേരം സംസാരിക്കുവാനിടയായി,
അതിൽനിന്നു മനസ്സിലായത് അവരും ഇങ്ങനെയുള്ള പഴയ പതിപ്പുകൾക്കായിട്ടുള്ള അന്വേഷണത്തിലാണെന്നാണ്.

മലയാളത്തിലെ പഴയ പുസ്തകൾ അന്വേഷിക്കുന്ന [ഷിജു], ഈ പുസ്തകത്തിന്റെയും അന്വേഷണത്തിലാണ്.

[ദി ബൈബിൾ വേൾഡ്]: http://www.bsind.org/the_bible_world.html
[ഷിജു]: http://shijualex.in/

